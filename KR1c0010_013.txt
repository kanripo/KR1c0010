# -*- mode: mandoku-view; -*-
#+TITLE: 詩集傳
#+DATE: 2015-08-24 22:04:27.292638
#+PROPERTY: ID KR1c0010
#+PROPERTY: BASEEDITION WYG    
#+PROPERTY: JUAN 卷十三
<pb:KR1c0010_WYG_013-1a>¶
欽定四庫全書¶
　詩集傳卷十三　　　　　　宋　蘇轍　撰¶
桑扈之什　　　　　小雅¶
桑扈刺幽王也¶
交交桑扈有鶯其羽君子樂胥受天之祜¶
　鶯有文貌也胥辭也幽王直情而恣行無復禮文法¶
　度故思古之君子樂循禮義以受天福夫苟樂之則¶
　其為之也安安則如固有之譬如桑扈之羽鶯然有¶
<pb:KR1c0010_WYG_013-1b>¶
　文而不自知亦非其强之也¶
交交桑扈有鶯其領君子樂胥萬邦之屏¶
　領頸也屏蔽也樂循禮義則足以屏萬邦矣¶
之屏之翰百辟為憲不戢不難受福不那¶
　翰榦也戢斂也那多也王者屏翰四方而為諸侯法¶
　苟不以禮自戢難而求肆情焉則亦不足以受多福¶
　矣¶
兕觥其觩㫖酒思柔彼交匪敖萬福來求¶
<pb:KR1c0010_WYG_013-2a>¶
　兕觥罰爵也㫖酒之和柔而兕觥之設所以常自戢¶
　難也¶
　　　桑扈四章章四句¶
鴛鴦刺幽王也¶
鴛鴦于飛畢之羅之君子萬年福禄宜之鴛鴦在梁戢¶
其左翼君子萬年宜其遐福乗馬在廏摧之秣之君子¶
萬年福禄艾之乗馬在廏秣之摧之君子萬年福禄綏¶
之¶
<pb:KR1c0010_WYG_013-2b>¶
　鴛鴦匹鳥也方其止而取之則盡之矣故於其飛而¶
　取之惟俟其飛而後取故其在梁者戢翼而安也馬¶
　之在牧者無所用之則委之以摧其在廏者將用其¶
　力則加之以秣言君子之於物將用其死則不忍絶¶
　其類將用其力則不敢薄其養此天下所以願其萬¶
　年而享福禄也摧莝通秣粟也艾老也言以福禄終¶
　其身也¶
　　　鴛鴦四章章四句¶
<pb:KR1c0010_WYG_013-3a>¶
頍弁諸公刺幽王也¶
有頍者弁實維伊何爾酒既㫖爾殽既嘉豈伊異人兄¶
弟匪他蔦與女蘿施于松柏未見君子憂心奕奕既見¶
君子庶幾説懌¶
　頍弁貌也蔦寄生也女蘿兔絲也奕奕憂也彼所謂¶
　弁者實何物哉徒以人加之首而貴之耳今王豈謂¶
　我自貴而忽兄弟哉爾有㫖酒嘉殽曷不與兄弟樂¶
　之也兄弟之於王譬如蔦與女蘿之託松柏耳不見¶
<pb:KR1c0010_WYG_013-3b>¶
　則憂見則庶幾王樂之王柰何獨不顧哉¶
有頍者弁實維何期爾酒既㫖爾殽既時豈伊異人兄¶
弟具來蔦與女蘿施于松上未見君子憂心怲怲既見¶
君子庶幾有臧¶
　怲怲憂盛滿也¶
有頍者弁實維在首爾酒既㫖爾殽既阜豈伊異人兄¶
弟甥舅如彼雨雪先集維霰死喪無日無幾相見樂酒¶
今夕君子維宴¶
<pb:KR1c0010_WYG_013-4a>¶
　雪將降而霰先之故不宴者誅滅之先也君子以是¶
　知死之無日相見之無幾無所復頼而相告曰苟今¶
　夕有酒也君子維以相宴而已不知其它矣知不可¶
　得免之辭也¶
　　　頍弁三章章十二句¶
車舝大夫刺幽王也¶
間關車之舝兮思孌季女逝矣匪飢匪渇徳音來括雖¶
無好友式燕且喜¶
<pb:KR1c0010_WYG_013-4b>¶
　間關設舝也幽王嬖襃姒以亂政小人並進故君子¶
　思具車以逆賢女雖飢渇而不顧庶幾内有賢妃徳¶
　音之士來㑹於朝雖無好友以事王姑以奉王燕喜¶
　之樂猶愈於小人也¶
依彼平林有集維鷮辰彼碩女令徳來教式燕且譽好¶
爾無射¶
　依茂貌也鷮雉也辰時也林平而無嶮則雉集之王¶
　者内無嬖后其心樂易則令徳之士將來教之因以¶
<pb:KR1c0010_WYG_013-5a>¶
　奉其燕樂好之終身而無厭¶
雖無旨酒式飲庶幾雖無嘉殽式食庶幾雖無徳與女¶
式歌且舞¶
　恐賢女之不可必得故曰雖無㫖酒嘉殽姑飲食焉¶
　可也雖無徳以配王姑歌舞以樂之猶愈於襃姒之¶
　在側也¶
陟彼髙岡析其柞薪析其柞薪其葉湑兮鮮我覯爾我¶
心寫兮¶
<pb:KR1c0010_WYG_013-5b>¶
　鮮善也陟髙岡而析柞薪為其葉之蔽也襃姒之蔽¶
　王猶柞薪耳今誠去之使我獲見王焉則吾憂心庶¶
　幾寫矣¶
髙山仰止景行行止四牡騑騑六轡如琴覯爾新昏以¶
慰我心¶
　景大也襃姒之在王側君子無復得進者今誠去襃¶
　姒使我見王如仰髙山景行得行焉則吾將具四牡¶
　調六轡以為王䀻賢女而致之以慰我心然則襃姒¶
<pb:KR1c0010_WYG_013-6a>¶
　苟在雖有賢女而莫敢逆也¶
　　　車舝五章章六句¶
青蠅大夫刺幽王也¶
營營青蠅止于樊豈弟君子無信讒言¶
　營營往來貌也青蠅能變亂白黑故以比讒人焉樊¶
　藩也止之於藩欲其逺也¶
營營青蠅止于棘讒人罔極交亂四國營營青蠅止于¶
榛讒人罔極構我二人¶
<pb:KR1c0010_WYG_013-6b>¶
　榛棘皆所以為藩也¶
　　　青蠅三章章四句¶
賔之初筵衛武公刺時也¶
賔之初筵左右秩秩籩豆有楚殽核維旅酒既和㫖飲¶
酒孔偕鐘鼔既設舉醻逸逸大侯既抗弓矢斯張射夫¶
既同獻爾發功發彼有的以祈爾爵¶
　楚楚脩潔也殽豆實也核加籩桃梅之屬也旅陳也¶
　偕齊也逸逸往來次序也大侯君侯也的質也先王¶
<pb:KR1c0010_WYG_013-7a>¶
　將祭必大射以澤士將射必先行燕禮既安賔然後¶
　改縣以避射既旅然後張侯及弓比其射夫而耦之¶
　既耦然後拾發求勝以爵其不勝¶
籥舞笙鼔樂既和奏烝衎烈祖以洽百禮百禮既至有¶
壬有林錫爾純嘏子孫其湛其湛曰樂各奏爾能賔載¶
手仇室人入又酌彼康爵以奏爾時¶
　烝進也衎樂也洽合也百禮九州諸侯所獻以助祭¶
　者所謂庭實旅百也壬任也謂臣之任事者卿大夫¶
<pb:KR1c0010_WYG_013-7b>¶
　是也林君也湛樂也載則也手取也仇敵也室人宗¶
　室也又復也康安也此章言既射而祭既祭而燕於¶
　寢於其祭也先作樂以求諸陽故秉籥而舞舞者與¶
　笙鼔和應以進樂其祖考以合見其百禮其以禮至¶
　者非其諸侯則其卿大夫也於是神則嘏之以福使¶
　其子孫無不湛樂者祭既畢歸賔客之爼而留兄弟¶
　曰將燕樂於寢故祭樂皆入各奏其能以樂之其燕¶
　也以異姓為賔膳宰為主人膳宰賔之敵也賔取其¶
<pb:KR1c0010_WYG_013-8a>¶
　敵以與宗室皆入於寢而又燕於是酌以安之而薦¶
　之以時物¶
賔之初筵温温其恭其未醉止威儀反反曰既醉止威¶
儀幡幡舍其坐遷屢舞僊僊其未醉止威儀抑抑曰既¶
醉止威儀怭怭是曰既醉不知其秩¶
　上二章言先王之正禮故此章言幽王之燕方其未¶
　醉也其禮猶在爾及其既醉則不可知也反反顧禮¶
　也幡幡輕數也抑抑慎密也怭怭媟嫚也¶
<pb:KR1c0010_WYG_013-8b>¶
賔既醉止載號載呶亂我籩豆屢舞僛僛是曰既醉不¶
知其郵側弁之俄屢舞傞傞既醉而出並受其福醉而¶
不出是謂伐徳飲酒孔嘉維其令儀¶
　此章申言其亂而終誨之也僛僛不正也郵過也傞¶
　傞不止也¶
凡此飲酒或醉或否既立之監或佐之史彼醉不臧不¶
醉反耻式勿從謂無俾大怠匪言勿言匪由勿語由醉¶
之言俾出童羖三爵不識矧敢多又¶
<pb:KR1c0010_WYG_013-9a>¶
　幽王與其下相尚以酒至有以不醉為耻而强使醉¶
　者故告之曰夫飲酒則必有醉者有否者為醉者之¶
　不善也是以既為之監復為之史以伺察之而乃反¶
　以不醉為耻哉盖亦勿從而謂之使皆醉而益怠焉¶
　可也故告其醉者使慎其言語告其不醉者使勿從¶
　醉之言羖未有童者也俾出童羖深戒之也苟人知¶
　所以自戒則雖三爵而有不敢者况又其多哉¶
　　　賔之初筵五章章十四句¶
<pb:KR1c0010_WYG_013-9b>¶
魚藻刺幽王也¶
魚在在藻有頒其首王在在鎬豈樂飲酒¶
　魚何在亦在藻耳其所依者至薄也然其首頒然而¶
　大自以為安不知人得而取之也今王亦在鎬耳寡¶
　恩無助天下將有圖之者而飲酒自樂恬於危亡之¶
　禍亦如是魚也毛氏因在鎬之言故序此詩為思武¶
　王以在藻頒首為魚得其性盖不識魚之在藻之有¶
　危意也¶
<pb:KR1c0010_WYG_013-10a>¶
魚在在藻有莘其尾王在在鎬飲酒樂豈¶
　莘長貌也¶
魚在在藻依于其蒲王在在鎬有那其居¶
　那安也¶
　　　魚藻三章章四句¶
采菽刺幽王也¶
采菽采菽筐之筥之君子來朝何錫予之雖無予之路¶
車乘馬又何予之𤣥衮及黼¶
<pb:KR1c0010_WYG_013-10b>¶
　采菽以為藿物至㣲而用至薄矣然猶設筐筥以待¶
　之而况諸侯乎故先王於其來也錫之以車馬重之¶
　以衣服不敢忽也𤣥衮𤣥衣而衮龍也黼白黑雜也¶
觱沸檻泉言采其芹君子來朝言觀其旂其旂淠淠鸞¶
聲嘒嘒載驂載駟君子所届¶
　觱沸泉始冽也檻泉正出也觱沸之清泉吾將采其¶
　芹君子之來朝吾將觀其旂徒視其旂之淠淠而徐¶
　也其鸞之嘒嘒而和也吾以是知其有禮矣是以駕¶
<pb:KR1c0010_WYG_013-11a>¶
　而往迎之於其所至言無所不禮也駕者既服而三¶
　之曰驂四之曰駟¶
赤芾在股邪幅在下彼交匪紓天子所予樂只君子天¶
子命之樂只君子福禄申之¶
　赤芾蔽膝也邪幅偪也所以自偪束也紓緩也君子¶
　之所以自敕而交於人者如此則天子從而予之矣¶
　是以錫之命而申之以福禄¶
維柞之枝其葉蓬蓬樂只君子殿天子之邦樂只君子¶
<pb:KR1c0010_WYG_013-11b>¶
萬福攸同平平左右亦是率從¶
　殿鎮也平平辯治也從由也柞之枝其葉尚無不蓬¶
　蓬者而况於天子殿邦之諸侯而可以無福禄乎諸¶
　侯而有福禄然後能辯治以左右王室矣故曰亦是¶
　率從¶
汎汎楊舟紼纚維之樂只君子天子葵之樂只君子福¶
禄膍之優哉游哉亦是戾矣¶
　紼繂也纚緌也葵揆也膍厚也楊舟汎汎而無所定¶
<pb:KR1c0010_WYG_013-12a>¶
　紼纚可以維而止之天下之諸侯撫之則懐弃之則¶
　去亦如舟之無定耳古之明王揆其所欲而厚之以¶
　福禄則無不至者今幽王安於佚樂而忽遺之則是¶
　亦戾王而已無復懐者矣¶
　　　采菽五章章八句¶
角弓父兄刺幽王也¶
騂騂角弓翩其反矣兄弟婚姻無胥逺矣¶
　弓之張也騂騂其調利挽之而體節皆應及其㢮也¶
<pb:KR1c0010_WYG_013-12b>¶
　翩然而反節自為處其勢無以相及譬之如兄弟婚¶
　姻親之則合而疏之則離是以告之使無相逺也¶
爾之逺矣民胥然矣爾之教矣民胥傚矣¶
　上之所為下必有甚者故此詩言幽王之世王族怨¶
　望相病亦無有善者¶
此令兄弟綽綽有裕不令兄弟交相為瘉¶
　綽綽寛也裕饒也瘉病也¶
民之無良相怨一方受爵不讓至于已斯亡¶
<pb:KR1c0010_WYG_013-13a>¶
　民之相怨也以一方而已未甞以自反也受爵而不¶
　讓者知尤之矣而至於己則忘其非此所謂一方也¶
老馬反為駒不顧其後如食宜饇如酌孔取¶
　饇飽也孔空也老馬必憊其駒必强老馬不自謂老¶
　而任駒之任後將不勝而不顧譬如小人而任賢者¶
　之事不畏其後之不克也故告之曰譬如食者必以¶
　其宜為飽之節譬如酌者必以其空為取之節食而¶
　不以其腹之所宜止則病酌而不以其空之所容止¶
<pb:KR1c0010_WYG_013-13b>¶
　則溢受爵而不以其量者亦猶是也¶
母教猱升木如塗塗附君子有徽猶小人與屬¶
　猱猨屬也附木桴也猱之升木不教而能矣塗之塗¶
　附不力而堅矣王族之屬王不强而親矣特患徽猶¶
　之不立無以來之耳¶
雨雪瀌瀌見晛曰消莫肯下遺式居屢驕¶
　晛日氣也遺予也雨雪之瀌瀌盛也見日而消矣王¶
　族之相怨毒王苟有意綏之亦釋然解矣今王曽莫¶
<pb:KR1c0010_WYG_013-14a>¶
　予之居於其上而屢驕焉而何以化彼哉¶
雨雪浮浮見晛曰流如蠻如髦我是用憂¶
　蠻南蠻也髦西夷也言王之視王族如蠻髦之不相¶
　及也¶
　　　角弓八章章四句¶
菀柳刺幽王也¶
有菀者柳不尚息焉上帝甚蹈無自暱焉俾予靖之後¶
予極焉¶
<pb:KR1c0010_WYG_013-14b>¶
　菀茂也蹈動也暱近也靖治也極誅也君子之願庇¶
　於王譬如行道之人無不庶幾息於茂柳者徒以幽¶
　王暴虐神所不予天意動矣故相戒以無自暱近今¶
　雖使我為治後將誅我不可知也¶
有菀者柳不尚愒焉上帝甚蹈無自瘵焉俾予靖之後¶
予邁焉¶
　愒息也瘵病也邁行也行則放也¶
有鳥髙飛亦傅于天彼人之心于何其臻曷予靖之居¶
<pb:KR1c0010_WYG_013-15a>¶
以凶矜¶
　鳥之髙飛亦傅于天則止今王之心不知其所至曽¶
　飛鳥之不若也曷為使我治之而居我以凶危之地¶
　哉矜危也¶
　　　菀柳三章章六句¶
　¶
　¶
　¶
<pb:KR1c0010_WYG_013-15b>¶
　¶
　¶
　¶
　¶
　¶
　¶
　¶
　詩集傳卷十三¶
